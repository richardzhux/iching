54.雷泽归妹(䷵)-高岛易断全解
2021-03-09 分类：高岛易断 阅读(5962) 评论(0)
…分享美好…
0
Shares
文章标题 隐藏
1 雷泽归妹
2 54 高岛易断-雷泽归妹(䷵)
2.1 归妹：征凶，无攸利。
2.2 《彖传》曰：归妹，天地之大义也。天地不交，而万物不兴。归妹，人之终始也。说以动，所归妹也。征凶，位不当也。无攸利，柔乘刚也。
2.3 《大象》曰：泽上有雷，归妹，君子以永终知敝。
2.4 初九：归妹以娣。跛能履，征吉。
2.5 九二：眇能视，利幽人之贞。
2.6 六三：归妹以须，反归以娣。
2.7 九四：归妹愆期，迟归有时。
2.8 六五：帝乙归妹。其君之袂，不如其娣之袂良。月几望，吉。
2.9 上六：女承筐，无实，士刲羊，无血，无攸利。
雷泽归妹
  归妹：征凶，无攸利。
 《彖》曰：归妹，天地之大义也。天地不交而万物不兴。归妹，人之终始也。说以动，所归妹也。征凶”，位不当也。无攸利，柔乘刚也。
《象》曰：泽上有雷，归妹。君子以永终知敝。
初九：归妹以娣。跛能履，征吉。
《象》曰：归妹以娣，以恒也。跛能履吉，相承也。
九二：眇能视，利幽人之贞。
《象》曰：“利幽人之贞”，未变常也。
六三，归妹以须，反归以娣。
《象》曰：归妹以须，未当也。
九四：归妹愆期，迟归有时。
《象》曰：愆期之志，有待而行也。
六五：帝乙归妹，其君之袂不如其娣之袂良。月几望，吉。
《象》曰：帝乙归妹，不如其娣之袂良也。其位在中，以贵行也。
上六：女承筐无实，士刲羊无血，无攸利。
《象》曰：上六无实，承虚筐也。
54　高岛易断-雷泽归妹(䷵)
卦体《震》上《兑》下，《震》长男，《兑》少女。凡《彖》之取象男女者，如《咸》之少男少女，如《渐》之长女少男，皆言夫妇，而独于《震》男《兑》女，取象兄妹。按女子先生为姊，后生为妹，诸侯一娶九女，姊嫁则妹媵。孔颖达曰：“少女谓之妹，从姊而行，谓之归。”此卦之所以曰《归妹》也。
归妹：征凶，无攸利。
《归妹》少长非偶，夫妇之不正也。女子以夫为家，在男曰娶，在女曰归，故《渐》曰“女归吉”，《咸》曰“娶女吉”。“征”者，往也，是私奔也，故凶，所谓锁隙相窥，逾墙相从，父母国人皆贱之。女德若此，夫何利焉！故曰“无攸利”，是痛戒而深恶之也。
《彖传》曰：归妹，天地之大义也。天地不交，而万物不兴。归妹，人之终始也。说以动，所归妹也。征凶，位不当也。无攸利，柔乘刚也。
三阳三阴之卦，皆自《乾》《坤》来，变《乾》上画为偶，而成《兑》，变《坤》下画为奇，而成《震》；《兑》女《震》男，卦名《归妹》，《震》《兑》之父母，则为《乾》《坤》，《乾》《坤》即天地也。天地相交而万物蕃兴，男女相交而生育繁昌，是“天地之大义”，即人伦之终始也。《兑》，悦也，《震》，动也，“悦以动”，是以情悦相从也，以此《归妹》，失其正也。“征凶”者，《震》为征，因悦而求进，是献媚工谗，意欲以媵而夺嫡也，故《传》斥之曰“位不当也”。“无攸利”者，以柔悦之性，乘刚动之势，一经得宠，便欲挟制《乾》阳，女权如此，不特不利于一身，必将不利于家国矣。《传》特明揭其不正之由，曰此所归之妹，乃“悦以动”者也。
以此卦拟人事，《归妹》者，女有家，男有室，人事之终始也。天地之道，以阴阳相交，而化生万物，夫妇亦一阴阳也，但女子之嫁也，以礼而聘，以时而归，如《渐》之止而动，故“女归吉”，反之，女悦男动，是私相从也。不待父母之命，媒妁之言，以悦而动，岂得谓《归妹》之正乎？其位以阳居阴，为不当也，故“凶”；且一阴据二阳之上，是“柔乘刚”也，故“无攸利”。《传》之一一垂诫，盖深警色升爱选，艳妻煽乱。妇德一乖，而家道因之而亏，此即人事之变也。牝鸡司晨，其祸盖有不可胜言者矣！
以此卦拟国家，妇之从夫，犹臣之从君，夫妇君臣，本人伦之大节，亦即“天地之大义”也。臣之容悦得位者，巧言令色，一以谄媚为工，极其奸谋所出，必将结援宫帏，联合阉寺，以作声势：且于佞媚之中，寓以箝制之用，一旦威权在握，几将藐视王灵，不复愿天位之有在，卒之凶祸来临，势败身亡。此女子小人，自古难养，圣人所以痛切而垂警也。《归妹》《彖》辞，首揭“征凶，无攸利”五字，即此旨焉。《传》复进之曰，“悦以动，所归妹也”，盖谓《归妹》者人伦之常，“悦以动”，为《归妹》之变，其所以“征凶”而“无攸利”者，皆自“悦以动”阶之厉也。天下之事悦而动，未有能正者，女子与小人，其凶一也，有国家者，最宜凛凛焉。”
通观此卦，《归妹》，少女也，少女无知，故称妹；情欲相感，见可悦而昏，动不以礼，是为《归妹》。姊未嫁而妹先归，紊其序也；躬居媵而思夺嫡，越其分也。妇德若此，凶莫大焉，夫何利乎？六爻柔上刚下，内外倒置：二四以阳居阴，男以不正而从女；三五以阴居阳，女以不正而从夫；上卦六五乘九四，下卦六三乘九二，夫屈于妇，妇制其夫；阴反居上，阳降居初，皆失其渐。故《渐》六爻多吉，至上愈吉，《归妹》初爻独吉，至上则“无攸利”矣。是以君子贵《艮》渐而戒轻悦也。
《大象》曰：泽上有雷，归妹，君子以永终知敝。
此卦反《渐》，上卦为雷，下卦为泽，雷动则泽水为之摇漾。以阴感阳，犹女子之挑而可动也，失身败德，不谨其始，安能保其“永终”乎？君子见此象，知悦牵于私，动失其正，始既不善，敝即在后。欲防之于未然，故宜“永终”以“知敝”，斯不以妾为妻，不以贱妨贵。嫡庶正而名分严，足以维大义之不敝也。
【占】　问时运：一时发动，恐难持久。
○　问营商：货价升动，卖客喜悦，但恐不能图终。
○　问功名：进不以道，防有后悔。
○　问战征：地雷陡发，足以制胜，恐一胜以后，兵力疲敝，无以保终。
○　问婚姻：徒恋一时情欲之私者，难期百年偕老也。
○　问家宅：地磐有动，已嫁之妇，不宜同居母家。
○　问疾病：“永终”二字，独于占病不利，显见命限已终。
○　问讼事：可以终结。
○　问六甲：生女。
初九：归妹以娣。跛能履，征吉。
《象传》曰：归妹以娣，以恒也。跛能履，吉相承也。
六爻以五为尊，是正嫡也，其他皆为娣，初爻在最下之位，故曰“归妹以娣”。娣承嫡妻之命，不能专制，犹跛足之不能行，惟守为娣之分，行承顺之道而已，故曰“跛能履”；《震》为足，《兑》为毁折，有跛之象。九居初，为当位，是能安于娣而在下，行不先人，知其无陨越也，故曰“征吉”。就全卦论，以悦而动，女子感情悦之私，故其征也凶；就一爻论，以刚居刚，女子有贤正之德，故其征也，吉。《象传》以“恒也”释之，谓妹而为娣，礼之恒也；以“相承”释之，谓百事承顺，是以吉也。
【占】　问时运：运途低微，祇可依人成事而已。
○　问营商：不能自主，听命而行，幸得获利，吉。
○　问功名：偏裨之位。
○　问战征：非主帅也，能以偏帅制胜，吉。
○　问家宅：此屋必是廊庑偏屋，吉。
○　问疾病：必是足疾，不良于行，身命无妨。
○　问六甲：生女，防有足疾。
【例】　明治十六年，余游上毛伊香保，得遇藤野正启先生。先生当代鸿儒，夙精《易》理，与余相知最久，兹得相聚客舍，晨夕晤谈，意甚得也。一日先生正襟而言曰：幸为一占仆之气运。筮得《归妹》之《解》。
先生精羲《易》，既得占爻，自能详判，余复何言？然前余为横滨某商，占得此爻，在此人久游欧美各邦，通晓各国事情，归国之后，横滨某商店，遂雇为主管。其人正道，又能勤勉，凡财货之出入，物品之优绌，以及时价之高低，罔不一一计划，其用心之诚笃，有足使人感者。未几商店解雇，一日某来请占，筮得《归妹》之《解》，余为之再三玩索，乃得其解雇之由也。盖娣者从姊而嫁，一切家政，皆当奉命而行，不得自主，譬跛者虽有其足，不能自行也。今某虽尽心从事，未免有专主之嫌，是以有咎。先生今日所占，爻辞正同，乃知先生秉道履中，刚方素著，但于当今世衰道微，所如不合，反若娣之随人，不能自主，先生能卑以自牧，故曰“征吉”，此就爻辞而断也。然余又可虑者，以《归妹》为归魂之卦，至六爻为命终之年，先生固达人也，自初至上，为六年，先生须为注意。先生微笑曰：《易》理精妙，固如是也。后六年，先生果殁。
【例】　某官员来请占气运，筮得《归妹》之《解》。
断曰：初居爻下，娣居人下，爻象卑微，是不能出人头地者也。足下占气运得此爻，知足下依人成事，不能独断独行，譬如娣之从姊而嫁，一以顺承为事，若欲擅自作为，反恐如跛者捷行，必致颠仆；不如随人步趋，斯无陨越矣，故曰“征吉”。
九二：眇能视，利幽人之贞。
《象传》曰：利幽人之贞，未变常也。
此爻阳刚得中，亦娣之贤者也。下互《离》，《离》为目，上互《坎》，《坎》为疾，有眇之象。眇一目小也，两目之视正，一目之视偏。妾媵则处于偏者也，不敢正视，故取“眇能视”为喻。二与五正应，二能侧视，得其宠矣，然正未可以宠自恃，故又戒以“利幽人之贞”。“幽人”者，犹云静女也，女子行不逾阈，窥不出户，有幽人之义焉。《象传》曰“未变常也”，谓能守其道，安其分也。幽则至静而不动，贞则至贤而不渝，幽人不以不遇变其道，女子不以失偶改其节，其致一也。
【占】　问时运：运途不正，宜幽贞自守。
○　问营商：以其窥察商情，有独见之明，颇有暗得之利。
○　问功名：以高尚不仕为贵。
○　问战征：能察幽窥微，有料敌如神之妙。
○　问家宅：此宅最宜幽居。
○　问婚姻：此女宜作偏房，若在嫡室，恐反目不和。
○　问讼事：防有幽禁之灾。
○　问六甲：生女。
【例】　华族某访余别墅，时方霖雨，闷闷不乐，会招伊藤潮花，特设宴席，藉以侑酒。潮花见余床上筮竹，问曰：主公好《易》乎？余曰：然。潮花曰：抽生欲卜生命，请为一筮。筮得《归妹》之《震》。
断曰：《归妹》者归魂之卦，今自二爻至上爻为五年，今后五年，子命殆将终乎？上爻之辞曰：“女承筐无实，士刲羊无血”，“女承筐无实”者，谓家计赤贫，筐中无实也；“士刲羊无血”者，尸体之象也。
潮花曰：主公之言诚当，谚云“人生四十不为夭”，今吾已六十，命数亦不短矣。虽死期已迫，家计不可不预谋，由是奋然改革家政，计度产业，以期家室盈丰，得能积有余资，实出自主公所赐也。当时谈笑而去，后至五年六月，潮花竟尔病殁。
【例】　明治三十一年，占台湾总督府气运，筮得《归妹》之《震》。
断曰：卦体下互《离》，《离》为目，目所以视也，曰“眇”，只可偏视而已。“幽人”者，幽闲贞静之人也，谓人能幽闲贞静，必无作乱之事矣，故曰“利幽人之贞”。今占台湾总督府政略，得此爻辞，按台湾新入我版图，一切风俗，难以一时遽《革》，只得另眼相视，在政府总宜以静默镇之，故曰“利幽人之贞”也。
六三：归妹以须，反归以娣。
《象传》曰：归妹以须，未当也。
“须”者，贱女之称。三爻居《兑》之极，为悦之主，“归妹以须”者，以之为须也。三以柔乘刚，务为悦人，故于其始归也，降为之须，虽明知其未当，以故为抑之，不令其工妍献媚，开以妾夺嫡之嫌，所以惩淫逸而正名分者，其旨严矣。迨三能反其悦之为，始得复归娣之位，故曰“反归以娣”。《象传》曰“未当也”，谓阴柔不正，不当位也。《正义》以须为待时也，以三未当其时，则宜有待，故曰“归妹以须”，既及其时，以娣乃行，故曰“反归以娣”。亦通。
【占】　问时运：运途尴尬，受人抑制，是宜忍耐，后可得伸。
○　问营商：货价低落，不能获利，过后可望提升。
○　问功名：所得卑微。
○　问婚姻：必非正娶。
○　问家宅：此屋非正宅，必是廊庑，地位低小。
○　问疾病：待时可愈。
○　问行人：且宜暂待，缓时可归。
○　问讼事：待时可以断结。
○　问六甲：生女。
【例】　某县人携亲友书来，占求官之成否，筮得《归妹》之《大壮》。
断曰：郑云，“须，有才智之称”；《正义》曰，“须，女谓贱妾也”，是有才智而屈居下位者也。今足下占求官，得此爻辞，知足下与某显官有旧，乞为代谋官阶，不料某抑之，不与以相当之位置，而授以微末之官阶，即“归妹以须”之象也。足下宜顺受之，切不可妄意干进，后当必有升迁。“反归以娣”，行有待也。
九四：归妹愆期，迟归有时。
《象传》曰：愆期之志，有待而行也。
九四以阳居阴，为动之主，动则急欲于归，但《兑》为少女，故曰“妹”，未可先姊而行也，是宜待年于闺，故曰“归妹愆期”。年及而归，未为迟也，故曰“迟归有时”。《诗·江汜》之篇，序谓媵有待年于国，而嫡不与之偕行，其后嫡悔而迎之，亦终归矣，即可作此爻之注脚也。三爻主悦，求贵而得贱；四爻主动，求速而反迟，皆深戒“悦以动”之必凶也。告之以迟归有待，所以遏其躁动之志，使知待时而行之为得也。
【占】　问时运；须知顺时而动，行运有时，躁进无益。
○　问战征：最宜审时度势，无取躁急轻进，致损兵力。
○　问营商：待时得价，自可获利。
○　问功名：躁进必败。
○　问婚姻：待年而归。
○　问家宅：宅运未来，未可迁居。
○　问行人：一时不归。
○　问讼事：宜缓，可了。
○　问失物：迟久可得。
○　问六甲：生男。
【例】　某商人来，请占买卖之机会，筮得《归妹》之《临》。
断曰：女子待时而嫁，犹货之待价而贾也。“愆期”者，谓期限已过，“迟归”者，谓迟久可售也。足下占买卖之机会，得此爻辞，爻象与占象，辞意适合。“归妹愆期”，由于姊犹未嫁，妹因不得先行，故宜迟归待时，知足下必有前售之货，未曾销脱，故于后置之货，行当迟迟有待。此所行不能不待，所售不能不迟也。迟之要自得利，可无忧焉。
六五：帝乙归妹。其君之袂，不如其娣之袂良。月几望，吉。
《象传》曰：帝乙归妹，不如其娣之袂良也。其位在中，以贵行也。
“帝乙”者，殷纣之父；“君”者，小君之称，谓嫡妻也；“袂”者，袖也，“月”者，太阴之精，以象妇德；“望”者，谓月之圆满，“几”者，近也。五爻居《震》之中，《震》长男，下与二应；二居《兑》，《兑》少女，是兄妹也。所谓“帝乙”，乃为《震》兄，“归妹”者，是以天子之妹，下嫁于诸侯，故爻曰“其君”。《传》曰“以贵行”，即所称君夫人曰小君是也。卦体变《乾》成《兑》，《乾》为衣，故曰“袂”。《史记》“长袖善舞”，女子之态也，是袂足以取悦。月盈于望，八日《兑》见丁，十五《乾》盈甲，《兑》长至十五始盈，《乾》化《兑》；故曰“几望”。《京房易传》载汤嫁妹之词曰：“阴之从阳，女之从夫，天地之义也。往事尔夫，必以礼义。”其训以礼义者，即戒其不可以袂美取悦，亦不可以恃贵而妄动也。六五爻辰在卯，仲春之月，嫁娶男女之礼，故吉。《传》曰“其位在中”，五居《震》中，二居《兑》中，以二嫁五，中与中应，其位悉当；且五爻最贵，故曰“以贵行也”。
【占】　问时运：事事谦抑，不敢自夸，不敢自满，运途得中，是以吉也。
○　问战征：降尊居贱，能得军心；从月夜进兵，出敌不备，可得全胜。
○　问营商：前进货品，不如后进者良，约在望前可售，必得高价。
○　问功名：如有兄弟，同出求名，弟必获隽。
○　问婚姻：当有二女同归，吉。
○　问家宅：宅位居中，当有喜事临门。
○　问行人：望前可归。
○　问疾病：半月可愈。
○　问六甲：生男。
【例】　有友来访，请占某氏赴任吉凶，筮得《归妹》之《兑》。
断曰：“归妹”者，以女从夫，犹士者出而从政也。今足下占友赴任吉凶，而得《归妹》五爻，细玩爻辞，知此友身分必贵，此次赴任．定是小受，如帝女之下嫁也。其才调之良，当必胜于前任，故曰“其君之袂，不如其娣之袂良”也。“月几望”者，喻其设施之均到，政体之光明，有如三五之月也，而又不敢以谄媚取悦，不敢以贵盛自恃。以兹临民，吉可知也。
上六：女承筐，无实，士刲羊，无血，无攸利。
《象传》曰：上六无实，承虚筐也。
“士”者，未娶之称，“女”者，未嫁之称。《士婚礼》云，妇入三月而后祭行，上，宗庙爻，故曰祭。三月祭行，而后成妇，未承祭，犹称女也。宗庙之礼，主妇奉筐，即《诗》所咏“于以盛之，维筐及莒”是也。《兑》为羊，少牢馈食，司马刲羊，“刲”杀也，承筐刲羊，皆助祭事也。《易》例阳为实，阴为虚，三四复位，变《坤》为虚，故曰“承筐无实”；四互《坎》，《坎》为血卦，三四复位成《泰》，《坎》象不见。故曰“刲羊无血”。按祭礼，执盎者宗妇，荐豆者夫人，设黍者主妇，未闻有以娣妾从事者，使娣而与祭，是渎伦也，欲以示宠，适以启祸，亦何利焉？“永终知敝”者，可不戒哉！
【占】　问时运：万事不利。
○　问战征：糗粮不备，戈矛不修，以斯从征，必败之道。
○　问营商：资本既虚，货物又匮，奚以获利？
○　问功名：空手求名，其何能得？
○　问婚姻：婚娶不正，维家之索。
○　问家宅：此宅家范不端，防有妾嫡纷争之患。
○　问疾病：是虚劳失血之症，不治之象。
○　问失物：不得。
○　问六甲：生男。
【例】　友人某来曰：近欲与友谋兴一业，就余私计，事既可喜，利亦颇丰，但未审吉凶如何？请为一筮。筮得《归妹》之《兑》。
断曰：卦体《兑》悦《震》动，卦象《兑》女《震》男，悦不以道，故夫妇配合多不利，而凡以资财合业者，亦可推相而知矣。今足下为谋事业，占得此爻，爻辞曰“承筐无实”，“刲羊无血”。筐无实，是囊空也。血流行一身，犹财之流通一国，无血则羊死，无财则业败。士与女为合业之人也，女既无实，士又无血，是财力两空，其何能成业乎？故曰“无攸利”。
固定链接： https://www.mingtianji.com/2021/03/09/195/
加师傅微信咨询：guizhen998
WhatsApp咨询：https://wa.me/14422221313
事业升迁，婚姻情感，升学考试，工作面试，人际关系，疾病吉凶、风水择吉等
QQ交流群：992663630
电报交流群：https://t.me/mingtianji123
赞(0) 打赏
未经允许不得转载：明天机周易网 » 54.雷泽归妹(䷵)-高岛易断全解
标签：雷泽归妹卦详解高岛易断
明天机
微信咨询：guizhen998 | WhatsApp咨询：https://wa.me/14422221313 | QQ群：992663630 | Telegram群：https://t.me/mingtianji123 | 易经资料分享频道：https://t.me/+gRFf6IBNgyc5ZDcx
上一篇
55.雷火丰(䷶)-高岛易断全解
下一篇
53.风山渐(䷴)-高岛易断全解
相关推荐
高岛易断电子书下载pdf正宗的《高岛易断》简略筮法/高岛易断简易起卦法白话高岛易断在线阅读目录日本易学家高岛吞象预言威海卫之战结果轻松学《易经》：归妹卦第五十四_雷泽归妹卦详解_李守力周易诠释归妹卦坤为地卦02，白话高岛易断，坤卦“黄裳，元吉”，当事人却被暴徒所害，原因何在？雷泽归妹卦白话详解周易第54卦_归妹卦_雷泽归妹_震上兑下_上震下兑_周易六十四卦详解高岛易断800例在线阅读目录周易集注-雷泽归妹卦详解01.乾为天(䷀)-高岛易断全解02.坤为地(䷁)-高岛易断全解
订阅评论
连接与
登录

{}
[+]
你的称呼*
你的邮箱*
你的网站(选填)
0 评论